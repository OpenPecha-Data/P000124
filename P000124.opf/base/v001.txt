༄༅། །འཆི་མེད་རིག་འཛིན་ཆེན་པོ་སྐུ་མི་མངོན་ཆོས་ཀྱི་དབྱིངས་སུ་གཤེགས་ཁར་གནང་བའི་ཞལ་གདམས་བཞུགས་སོ། །
མཛད་པ་པོ། མཁས་གྲུབ་ཆེན་པོ་རྩེ་ལེ་སྣ་ཚོགས་རང་གྲོལ།
༄༅། །འཆི་མེད་རིག་འཛིན་ཆེན་པོ་སྐུ་མི་མངོན་ཆོས་ཀྱི་དབྱིངས་སུ་གཤེགས་ཁར་གནང་བའི་ཞལ་གདམས་བཞུགས་སོ། །
དཔག་ཏུ་མེད་པ་ཐུགས་རྗེ་མངའ་བའི་མཚན་ལྡན་བླ་མ་དམ་པ་ཡིད་བཞིན་ནོར་བུ་ལྟ་བུ་ལ་དུས་དང་རྣམ་པ་ཐམས་ཅད་དུ་ཕྱག་འཚལ་ཞིང་སྐྱབས་སུ་མཆིའོ། །བྱིན་གྱིས་བརླབ་པར་མཛད་དུ་གསོལ། དེ་ཡང་བསྟན་པ་རིན་པོ་ཆེའི་སྒོར་ཞུགས་ནས་བླ་མེད་ཀྱི་བྱང་ཆུབ་ཐོབ་པར་བྱ་བ་ལ། ཚེ་འདི་བློས་བཏང་དགོས། ཕ་མ་ཉེ་འབྲེལ་མཆེད་གྲོགས་སོགས་ཀྱི་གནས་སྐབས་ཚེ་འདིའི་བྱ་བྱེད་ཀྱི་འདུན་མས་བློ་ཁྲིད་ནས་འཕྲལ་ཕུགས་ཀྱི་རྩིས་གྲངས་མང་པོ་དང་ཤ་ཚ་ཡིན་ཡིན་འདྲ་བའི་གཏམ་མང་པོས་མགོ་བསྐོར་ཏེ་ཆོས་ཀྱི་བར་ཆད་སྣ་ཚོགས་བྱེད་པ་འབྱུང་བས། དེ་དག་གི་ངག་ལ་མི་ཉན་པ་གལ་ཆེ། ཆོས་ཤ་སྟག་གི་འདུན་མ་སློབ་མཁན་ནི་མཚན་ལྡན་གྱི་བླ་མ་མ་གཏོགས་པ་མི་ཡོང་། ཆོས་ཡང་དག་ཞིག་བྱེད་ན་མྱུར་དུ་འཆི་གྲབས་བྱེད་པ་ཞིག་མ་གཏོགས་འཕྲལ་ཕུགས་ཀྱི་རྩིས་རྟོག་མང་པོ་བྱེད་མཁན་ལ་ཆོས་ཡོང་བའི་ཐབས་མེད། དེང་སང་གི་མི་རྣམས་དང་མཐུན་པར་བྱེད་མཁན་དེ་འཕྲལ་དུ་ཡིན་མདོག་ཁ་ཡང་། ཕུགས་ནས་བདུད་ཞུགས་ཚར་བའི་རྟགས་ཡིན། བློ་ཆོས་དང་བླ་མ་ལ་བཀལ། སྡོད་ས་རི་ཁྲོད་ལུང་སྟོང་འགྲིམ། ཟས་གོས་སོགས་འཕྲལ་དུ་སྐྱིད་ཆོས་ཐམས་ཅད་ལ་ཞེན་པ་སྤང་། ཉེ་འབྲེལ་གྱི་འཁྲི་བ་བཅད། ངོ་སྲུང་དང་མི་ཆོས་ཐམས་ཅད་རྒྱབ་ཏུ་སྐྱུར། བླ་མས་ཅི་གསུང་ལ་བློ་རྩེ་དྲིལ་བ་དེ་ལ་ཆོས་ཤ་དག་ཡོང་བ་ཡིན། སྤྱིར་དེང་སང་གི་མི་རྣམས་བདུད་དབང་དུ་གྱུར། སྒོས་སུ་སྐྱེ་བ་དམན་པའི་བུད་མེད་རྣམས་ནི་སྙིང་རུས་ཆུང་ཞིང་བསྒྱུར་སླ་བས་བླ་མའི་གདམས་པ་ལ་མི་ཉན་པར་ཉེ་འབྲེལ་གྱིས་བློ་ཁྲིད་ལ་ཉན་ནས། དགོས་ངེས་ཤེས་པའི་ལྷ་ཆོས་དང་སྒོམ་སྒྲུབ་དེ་ཕྱི་བཤོལ་དུ་བྱེད་ཅིང་། དགོས་པ་མེད་པའི་འཇིག་རྟེན་གྱི་བྱ་བྱེད། གཉེན་འདུན་གྱི་ངོ་སྲུང་སོགས་བློ་སྣ་མང་པོའི་དབང་དུ་སོང་བ་ཁོ་ན་མང་བས་དེས་ན་རང་གི་སྣ་ཐག་རང་གིས་བཟུང་ནས་གཞན་གྱི་ཁ་ལ་མི་ཉན། ནམ་འཆི་ཆ་མེད་སྙིང་ལ་བསམ་ལ། ལོང་མེད་ཀྱི་བརྩོན་འགྲུས་དྲག་པོས་ཆོས་ལ་འབུངས། ཕ་མའི་དྲིན་ལན་ཆོས་ཀྱིས་མ་འཇལ་ན་འཇིག་རྟེན་གྱིས་འཇལ་བས་ཕན་པ་མེད། བླ་མའི་སྐུ་དྲིན་དང་ཞབས་ཏོག་སྒོམ་སྒྲུབ་ཀྱིས་མ་འཇལ་ན། གཞན་གྱིས་སྐུ་དྲིན་མི་འཁོར། སེམས་ཅན་ལ་ཕན་པ་ཡང་སེམས་བསྐྱེད་སྨོན་ལམ་གྱིས་མ་གཏོགས་དངོས་སུ་ཕན་རྒྱ་ཆུང་། སྡོམ་པ་དམ་ཚིག་རང་སེམས་དཔང་དུ་བཙུགས་པ་ཞིག་མ་བྱུང་ན། ལྟར་སྣང་གི་བཙུན་ཚུགས་དང་ཁྲེལ་ངོ་ཚ་སོགས་ཀྱང་ངོ་ལྐོག་ཅན་ཞིག་མིན་པ་མི་ཡོང་། ལུང་སྟོང་རི་ཁྲོད་མ་འགྲིམ་ན་མི་མང་ཁྲོད་ཀྱི་དགེ་སྦྱོར་དེ་རྐྱེན་དབང་དུ་ཤོར་བ་ཤས་ཆེ། རང་སེམས་ཀྱི་ཁ་ལོ་རང་གིས་བསྒྱུར་མ་ཐུབ་ན། ཁས་ལེན་དམ་བཅའ་མང་ཡང་ཕན་པ་དཀའ། རང་རིག་གཅིག་ཤེས་ཀུན་གྲོལ་གྱི་གནད་དོན་མ་རྟོགས་ན། ཤེས་ཤེས་དགོས་དགོས་ལ་ཐག་ཆོད་རྒྱུ་མི་ཡོང་། འགག་དོན་ཧྲིལ་གྱིས་དྲིལ་ན་མྱུར་དུ་འཆི་བར་ཐག་ཆོད་བསམ་པས་བློ་སྣ་ཆོས་ལ་བསྟུང་། བླ་མ་མ་གཏོགས་རེ་ས་མེད་པས་སྙིང་ནས་གསོལ་བ་གདབ། སྐྱིད་སྡུག་གང་བྱུང་སྔོན་གྱི་བསྐོར་ཚད་ཡིན་པས་བློ་སྣ་མ་མང་། བཟང་ངན་འབྲིང་གསུམ་གོང་དུ་ཁུར་ལ་དམན་ས་ཁོ་ན་བཟུང་། དག་སྣང་ཕྱོགས་མེད་སྦྱང་ཞིང་གཞན་ལ་སྐུར་པ་མི་གདབ། རང་སྐྱོན་རང་གིས་རྟོགས་པར་བྱ་ཞིང་གཞན་སྐྱོན་མི་བསམ། ཆོས་ཀུན་གནད་འགག་རང་སེམས་ལ་ཡོད་པས་སེམས་ཉིད་ལ་ལྟ་རྟོགས་རྒྱུན་དུ་བྱ། དམིགས་གཏད་འཇུར་བསྒོམ་གྱི་འཛིན་པ་སྤངས་ཏེ། རིག་པ་གུ་ཡངས་སུ་གློད། གང་ཤར་རིག་པའི་རོལ་རྩལ་དུ་ཐག་བཅད་ལ་བཟང་ངན་གྱི་བཅོས་སླད་མི་བྱ། ཅིར་སྣང་ནི་རང་སེམས་སྐྱེ་འགག་མེད་པ་དེ་ནི་སྐུ་གསུམ་བླ་མའི་ངོ་བོ། བླ་མ་ནི་རང་གི་རིག་པ་འདི་ག་དང་དབྱེར་མེད། དེའི་གསལ་གདངས་ནི་སྣང་སྲིད་ཀུན་ལ་ཁྱབ། སྣང་སྲིད་ཐམས་ཅད་ནི་རིག་པའི་ཀློང་གཅིག་པུའི་རྣམ་འཕྲུལ་ཡིན་ཚེ་སེམས་རང་བབས་རྗེན་ཅེ་རེ། རིག་པ་ནི་ལྟ་བའི་མཐར་ཐུག །དེའི་ངང་དུ་འགྱུ་རྟོག་མེད་པར་གནས་པ་ནི་སྒོམ་པའི་མཉམ་བཞག །འཕྲོ་བ་ནི་རྗེས་ཤེས། འཕྲོ་བ་ངོས་ཟིན་པ་ནི་རྗེས་ཐོབ། འགྲོ་འདུག་དང་བྱ་བྱེད་ཐམས་ཅད་རིག་ཐོག་ཏུ་བསྲེ་བ་ནི་སྤྱོད་པ། གནས་འགྱུའི་བར་མཚམས་མེད་པར་རྒྱུན་དུ་ཡེངས་འཁྲུལ་སྐད་ཅིག་ཀྱང་མེད་པར་གྱུར་པ་ནི་མཉམ་རྗེས་དབྱེར་མེད། དེ་ཉིད་མཐར་ཕྱིན་པས་སྣང་སེམས་དབྱེར་མེད། བདག་གཞན་དབྱེར་མེད། བདེ་སྡུག་དགྲ་གཉེན་ཆགས་སྡང་སོགས་མདོར་ན་གཉིས་འཛིན་གྱི་རྟོག་པ་མཐའ་དག་གཏན་ཟད་དུ་སོང་བ་ནི་འབྲས་བུ་སྟེ། དེ་ལྟར་གྱུར་ཚེ་འཁོར་འདས་དབྱིངས་སུ་དག་ནས་སྐུ་གསུམ་ལྷུན་གྲུབ་མངོན་དུ་བྱས་པ་དེ་ལ། སངས་རྒྱས་ཐོབ་པའི་ཆོས་ཟད་བློ་ཟད་གྲུབ་པ་ཐོབ་པ་ཞེས་ཟེར་ཏེ། སྐྱེ་འཆི་དང་འབྱུང་བ་ལ་རང་དབང་ཐོབ་ཅིང་ཐུགས་རྗེ་དང་ཕྲིན་ལས་རྩོལ་མེད་དུ་ནམ་མཁའ་དང་མཉམ་པ་ཤུགས་ཀྱིས་འབྱུང་བ་སྟེ། མདོར་ན་དེ་ཐམས་ཅད་ཀྱི་རྒྱུའི་ངོ་བོ་ནི་ད་ལྟའི་རང་རིག་འདི་ཁོ་ན་ཡིན་པས། འདི་ཉིད་དང་མི་འབྲལ་བ་ཞིག་ཉིན་མཚན་ཀུན་ཏུ་སྐྱོང་བ་ནི་གནད་དམ་པ་ཡིན། དེའི་རྩལ་ལས་རྣམ་པར་རྟོག་པ་ཕྲ་རགས་ཅི་ཤར་ཐམས་ཅད་ལ་བརྟག་དཔྱད་ཡང་མི་བྱ། རྗེས་སུ་ཡང་མི་འབྲང་། སྒོམ་ཐོག་ཏུ་ཚུར་བསྡུ་བའམ། བཀུག་པ་ལྟ་བུ་ཡང་མི་བྱ་བར་རྣམ་རྟོག་ལམ་གྱིས་ཤར་བ་དེ་ཀ་ངོ་ཤེས་ཙམ་བྱུང་ན་དེ་ཁར་སྐྱུར། སྔར་འདས་རྗེས་འབྲང་དང་མ་འོངས་པ་མདུན་བསུ་ལྟ་བུའི་བསམ་པ་ནམ་ཤར་ཡང་རིག་ཐོག་ཏུ་གཅེར་གྱིས་བཞག །རྟོག་པ་འཕྲོ་མཐུད་ན་གང་ཤར་རང་གྲོལ་ཡིན་པས་གཉེན་པོ་གཞན་མི་དགོས། ཐོལ་གྱི་ཤར་བ་རང་སེམས་ཀྱི་གདངས་ཡིན། ཧྲིག་གེ་རིག་པ་གདམས་ངག་གི་གནད་ཡིན། ཕྱམ་གྱི་འཕྲོ་བ་ཁོ་རང་གི་ངང་ཚུལ་ཡིན་པས་དེ་ལྟ་བའི་གུ་ཡངས་ཁྱབ་གདལ། སྣང་སྲིད་ཆོས་སྐུ་འཁོར་འདས་གཉིས་མེད། ཤར་གྲོལ་དུས་མཉམ། སྒོམ་མེད་ཡེངས་མེད། གཅིག་ཤེས་ཀུན་གྲོལ་འདི་ལྟ་བུའི་ངང་ནས། སྤྲོ་བྱ་སྤྲོ་བྱེད་ཟུང་འཇུག་གི་དགེ་སྦྱོར་ལ་མི་ཚེ་དྲིལ་བར་བྱས་ན། ཚེ་འདི་ཉིད་ལ་ཕྱིར་མི་ལྡོག་པའི་བཙན་ས་ཟིན་པར་གདོན་མི་ཟའོ། །བྱ་བ་སྙིང་ནས་ཐོང་བའི་གང་ཟག་ལ། །གར་འདུག་སངས་རྒྱས་ཞིང་ཁམས་དེ་ཁ་རང་། །ཁ་ཞེ་མེད་པར་གསོལ་བ་འདེབས་ནུས་ན། །སྣང་སྲིད་མ་ལུས་བླ་མའི་དཀྱིལ་འཁོར་ལགས། །བདག་འཛིན་འགོང་པོ་རྩད་ནས་ཆོད་ཙ་ན། །བར་ཆད་རྐྱེན་དབང་བདུད་དང་གཏན་བྲལ་ཡོད། །བླ་མ་རང་སེམས་དབྱེར་མེད་གོ་བའི་ཚེ། །འདུ་འབྲལ་སྣང་བའི་རྫུན་ཕུགས་རང་སར་རྡོལ། །འཁོར་འདས་རིག་པའི་རོལ་པར་ཐག་ཆོད་ན། །ངན་སོང་སྡུག་བསྔལ་གང་དུ་སུ་ཡིས་མྱོང་། །རང་རིག་ཆོས་སྐུ་ཡེ་གྲོལ་རྟོགས་ནས་ནི། །ས་ལམ་དྲོད་རྟགས་རེ་དོགས་ཅི་ལ་བྱ། །འོད་གསལ་སྔར་འདྲིས་མ་བུ་འཕྲོད་པ་ལ། །སྒྱུ་ལུས་ཞིག་པའི་འཚེར་བག་ཅི་ལ་བྱེད། །ཤི་ཡང་ཀ་དག་འོད་གསལ་དབྱིངས་སུ་ཤི། །གསོན་རིང་སྒོམ་སྒྲུབ་ཐང་ལྷོད་མེད་པ་གཅེས། །མདོ་རྒྱུད་མན་ངག་ཐམས་ཅད་ཞལ་ཕྱེ་ཡང་། །དགོངས་པའི་སྙིང་པོ་འདི་ལས་གཞན་མ་མཆིས། །དོན་གྱི་སྙིང་གཏམ་མཐར་ཐུག་འདི་ཀ་རང་། །ཤི་བའི་ཁ་ཆེམས་ཟེར་ཡང་འདི་ལས་མེད། །བདག་ལ་མོས་གུས་བྱེད་པའི་སྐལ་ལྡན་ཀུན། །འདི་ལ་ཁ་ཁྱེར་མ་བྱེད་དོན་ལ་ཕོབ། །ཉམས་མྱོང་ཡེ་ཤེས་སྙིང་གི་ནང་ནས་འཆར། །སངས་རྒྱས་ས་ལ་སྐད་ཅིག་བསྒྲོད་པར་འགྱུར། །དེ་ལྟར་གདམས་པའི་དགེ་བ་གང་དེ་ཡིས། །མ་རྒན་མཁའ་ཁྱབ་འགྲོ་བ་སྒྲོལ་བར་ཤོག། །།
༈ བདག་གི་དུས་གསུམ་དགེ་བ་འདི་དག་གིས། །སྡིག་དང་སྒྲིབ་པ་མ་ལུས་ཟད་བྱས་ཏེ། །རྟག་པར་དགེ་བའི་ཤེས་ཀྱིས་རྗེས་གཟུང་ནས། །ཚུལ་གནས་ཐོས་བསམ་སྒོམ་པ་མཐར་ཕྱིན་ཤོག །སྨིན་བྱེད་དབང་ཐོབ་རིམ་གཉིས་ཟུང་འཇུག་གིས། །རྩ་རླུང་ཐིག་ལེ་སྦྱངས་ནས་དྭངས་མའི་ལུས། །ངེས་པར་སྐྱེ་བ་གཅིག་གིས་འགྲུབ་གྱུར་ཏེ། །རྡོ་རྗེ་འཆང་དབང་ས་ལ་གནས་པར་ཤོག །འདི་ནས་བཟུང་སྟེ་སྐྱེ་དང་སྐྱེ་བ་རུ། །མཐའ་ཡས་འགྲོ་བ་ཀུན་གྱི་མགོན་དང་སྐྱབས། །ལམ་སྟོན་དགེ་བའི་ཤེས་སུ་བདག་གྱུར་ནས། །མ་ལུས་རྣམ་གྲོལ་མཆོག་ལ་འགོད་པར་ཤོག །ཅེས་པ་འདིའང་ཀུན་མཁྱེན་པདྨ་དཀར་པོའི་བཀའ་འབུམ་ལས་སོ། ། ༈ གོང་མའི་གདན་ས་དབེན་པའི་གནས། །རྟག་ཏུ་རི་ཁྲོད་འགྲིམ་བྱེད་ཅིང་། །རྟོགས་པ་སྐྱོང་ཞིང་སྨོན་ལམ་འདེབས། །བརྒྱུད་པའི་སྲོལ་ཁ་འཛིན་པར་ཤོག །ཆོས་རྗེ་གཙང་པ་རྒྱ་རས་ཀྱི་གསུང་ངོ་།།
༈ བདག་གིས་བྱས་དང་བྱེད་འགྱུར་དགེ་བ་རྣམས། །འཕེལ་ཞིང་རྒྱས་པས་ནམ་མཁའི་ཁམས་ཁྱབ་སྟེ། །འགྲོ་དྲུག་སེམས་ཅན་ཀུན་ལ་དེ་སྨིན་ནས། །ཀུན་ཀྱང་ཐེག་ཆེན་འཕགས་པའི་ས་ཐོབ་ཤོག །རྗེ་ལྷ་རྩེ་བའི་གསུང་ངོ་།། དགེའོ།། 
